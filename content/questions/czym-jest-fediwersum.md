---
title: Czym jest fediwersum (ang. Fediverse)?
slug: czym-jest-fediwersum
---

~~Niestety, nie możemy ci powiedzieć, czym jest fediwersum~~

Fediwersum, fediwers, fedi (ang. _"fediverse"_ albo _"fedi"_) - to rozproszony zbiór serwerów, które porozumiewają się ze sobą za pomocą protokołów ActivityPub lub OStatus.

Mówiąc prostszym językiem - to taka część internetu, w której funkcjonują odpowiedniki popularnych platform społecznościowych: Twittera, Instagrama, YouTube, Wykopu i wielu innych, ale różniąca się od nich jedną szczególną cechą.

Otóż wyobraź sobie, że używając Twittera, możesz na swoim koncie zobaczyć filmy z kanałów YouTube, zdjęcia z Instagrama czy linki z Wykopu. W "tradycyjnym" świecie wymaga to zakładania osobnych kont w każdym serwisie z osobna.

Fediwersum to taki zbiór małych Twitterów, YouTube'ów, Instagramów i Wykopów, działających niezależnie od siebie i prowadzonych przez różne osoby lub instytucje.

Istnieje mnóstwo różnych typów oprogramowania w fediwersum, na przykład:

- Pixelfed - platforma do publikacji grafik podobna do Instagrama,
- Kbin - agregator linków podobny do Wykop.pl,
- Bookwyrm - odpowiednik serwisu LubimyCzytać,
- WriteFreely - platforma blogowa
- i wiele innych

Mając konto na Mastodonie, możesz dodać do obserwowanych kogoś, kto ma konto na którymkolwiek z serwisów z powyższej listy i widzieć wpisy tej osoby w swojej osi czasu. Możesz także mieć osobne konta na każdym z tych serwisów z osobna (i wiele osób tak robi), ale jest to absolutnie opcjonalne.

Mastodon jest jednym z najpopularniejszych typów oprogramowania w fediwersum, i to na nim koncentrujemy swoją uwagę. Czasem jednak używamy terminów "Mastodon" i "fediwersum" naprzemiennie, ponieważ to, co dzieje się na Mastodonie, widoczne jest także z poziomu innych aplikacji w fediwersum. Wielu ludzi korzystających na codzień z Mastodona może również posiadać konta w innych serwisach, np. Pixelfedzie czy Kbinie.

Jeżeli interesuje Cię, jakie inne serwisy dostępne są w fediwersum, może zainteresować Cię infografika ze strony [https://axbom.com/fediverse/](https://axbom.com/fediverse/). Prezentujemy ją poniżej.

Autorem grafiki jest [Per Axbom](https://axbom.com/fediverse/). Dostępna jest na licencji CC BY-SA.

![Grafika prezentująca różne serwisy fediwersum pogrupowane według przeznaczenia](https://raw.githubusercontent.com/lwojcik/Mastodon-Poradnik/main/assets/images/fediverse-branches-axbom-30-CC-BY-SA.webp)

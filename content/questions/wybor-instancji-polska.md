---
title: Chcę rozmawiać z ludźmi po polsku. Jak wybrać instancję?
slug: wybor-instancji-polska
---

Jeżeli nie interesuje Cię obcojęzyczna część fediwersum, Twoim najlepszym wyborem będzie jedna z instancji dedykowanych polskojęzycznej społeczności. Najstarszą polską instancją jest [101010.pl](https://101010.pl). Są też inne, takie jak [pol.social](https://pol.social/), [mastodon.pl](https://mastodon.pl/) czy [dadalo.pl](https://dadalo.pl/).

Istnieją także (wciąż nieliczne, ale jednak) instancje tematyczne: [social.puczat.pl](https://social.puczat.pl/) dla osób po kryzysach psychicznych. Dla osób o szeroko rozumianych poglądach lewicowych istnieje [lewacki.space](https://lewacki.space/) oraz [spojnik.works](https://spojnik.works).

Nie musisz ograniczać swojego wyboru do instancji polskojęzycznych. Mają one jednak jedną istotną zaletę - Polacy już tam są, jest z kim rozmawiać już od pierwszych minut na serwerze i łatwo dotrzeć do nowych ludzi piszących po polsku z poziomu lokalnej i globalnej osi czasu. Posiadając konto na zagranicznej ogólnodostępnej instancji Twoje wpisy mogą ginąć w tłumie, a znalezienie rodaków będzie nieco trudniejsze.

Jeżeli chcesz korzystać z obcojęzycznej instancji i pisać na niej po polsku, sprawdź jej zasady. Upewnij się, czy ta instancja ma jakieś reguły co do używania języków innych niż natywny dla moderacji tej instancji. Zrób to także w przypadku, gdy chcesz korzystać z polskojęzycznej instancji, ale zamierzasz pisać po polsku _oraz_ w innych językach.

Niektóre instancje posiadają dość ścisłe zasady co do używanego języka i zabraniają używania języków innych niż np. angielski. Jest to z reguły podyktowane względami praktycznymi. Moderowanie wpisów w obcych językach zabiera więcej czasu i zwiększa ryzyko krzywdzących decyzji przy rozpatrywaniu zgłoszeń.

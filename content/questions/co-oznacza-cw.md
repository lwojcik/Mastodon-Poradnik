---
title: Co oznacza CW?
slug: co-oznacza-cw
---

**[!!!]** CW to skrót od anglojęzycznego 'Content Warning' i oznacza ostrzeżenie o zawartości. Ukrywa ono Twój wpis za jakimś tekstem, którego treść możesz samodzielnie ustawić. Funkcja ta pozwala osobie czytającej podjąć decyzję, czy chce rozwinąć i przeczytać wpis, czy też go pominąć. Działa on trochę jak link "Czytaj dalej".

Możesz używać ostrzeżeń o zawartości do oznaczania takich tematów jak:

- polityka
- seks
- tematy wzbudzające obrzydzenie
- częste fobie, takie jak pająki czy krew
- rozmowy o zdrowiu
- rozmowy o jedzeniu
- przemoc
- rozmowy o wojnach i konfliktach zbrojnych
- długie wpisy, które zajęłyby sporo miejsca na osiach czasu innych osób
- wpisy zawierające sporo emoji, które byłyby problematyczne do odczytania przez czytniki ekranu
- komentarze do dyskusji trwających gdzieś indziej w fediwersum, często oznaczone jako "meta" czy "dyskusja" (ang. "discourse")

Niektóre popularne skróty, które napotkasz w ostrzeżeniach do wpisów anglojęzycznych:

- mh: zdrowie psychiczne (od ang. _mental health_)
- ph: zdrowie fizyczne (od ang. _physical health_)
- alc: alkohol (od ang. _alcohol_)
- pol: polityka, często w połączeniu z kodem kraju, np. "uspol" oznacza politykę USA
- pda: publiczne okazywanie czułości (od ang. public display of affection)
- nsfw: nie oglądać w miejscu pracy (od ang. _not safe for work_)
- ec: kontakt wzrokowy (od ang. _eye contact_) - zazwyczaj używany, gdy do wpisu dołączone jest zdjęcie przedstawiające człowieka lub zwierze patrzące centralnie w obiektyw aparatu. Dla wielu osób ze spektrum autyzmu jest to bodziec powodujący dyskomfort.

Oprócz tego w ostrzeżeniach mogą znaleźć się dodatkowe informacje:

- `+` i `-` w połączeniu z innym skrótem (np. `mh+` albo `mh-`) sygnalizuje czy informacja jest pozytywna czy negatywna
- `~` jest stanem pośrednim między `+` a `-` - czyli `mh~` oznacza stan bez zmian od czasu wcześniejszego statusu - czyli takie "bywało lepiej"
- 'boosts ok' / 'boosts appreciated' - prośba albo zachęta do podbicia wpisu
- 'no boosts' / 'no favs' - informuje, że dana osoba nie życzy sobie, aby jej wpis był podbijany / dodawany do ulubionych i warto to uszanować

Administracja niektórych serwerów może wymagać, aby wpisy o określonej tematyce były opatrzone ostrzeżeniami o zawartości. Nie jest to cenzura, lecz uprzejmość wobec ludzi, którzy patrzą na świat inaczej od nas i nie wynika to z ich świadomego wyboru. Dzięki ostrzeżeniom o zawartości osoby o zróżnicowanej wrażliwości na różne bodźce (np. w spektrum autyzmu, bojące się widoku pająków, cierpiące na depresję, mające niezdrowe relacje z jedzeniem czy alkoholem itp.) mogą świadomie pominąć niektóre treści i wciąż cieszyć się bezpieczną i zdrową platformą do rozmów i wymiany myśli.

## Jak formułować ostrzeżenia o zawartości?

Kieruj się swoim najlepszym osądem. Zadaj sobie pytanie: "czy jest jakiś powód, dla którego ktoś mógłby nie chcieć na to patrzeć?". Masz możliwość, aby poświęcić zaledwie chwilkę czasu i uczynić fediwersum lepszym miejscem. Skorzystaj z tej możliwości!

## Nie lubię tych wszystkich CW, ich rozwijanie jest męczące

Możesz wyłączyć wszystkie ostrzeżenia zawartości na Twojej osi czasu. Przejdź do preferencji Twojego konta, wejdź do zakładki **Wygląd** i zaznacz opcję **Zawsze rozwijaj wpisy oznaczone ostrzeżeniem o zawartości**.

## Ojej, ktoś nie używa ostrzeżeń o zawartości!

Pamiętaj, że ostrzeżenia o zawartości to _tylko i wyłącznie_ przyjęty zwyczaj i uprzejmość wobec innych. Każda osoba ma pełną dowolność co do tego, czy chce korzystać z tej funkcji. Tak długo, jak nie łamie zasad na swoim serwerze, **nie musi** tego robić. Dla wielu osób pewne tematy są integralną częścią ich życia lub kultury.

Jeżeli przyszło Ci do głowy upomnienie kogoś, bo nie używa ostrzeżeń o zawartości - **nie rób tego, serio**. Zjawisko to jest nazywane 'tone policing', często zdarza się przy wpisach poruszających nieprzyjemne tematy lub osobiste przeżycia innych osób i jest bardzo niemile widziane w społeczności.

Nie zachowuj się jak internetowa policja i nie pouczaj innych. Pozwól ludziom korzystać z Mastodona tak, jak im się podoba.

Pamiętaj, że dysponujesz także innymi narzędziami, które pozwalają ukrywać pewne treści na Twojej osi czasu. Może wystarczy odfiltrowanie konkretnego słowa lub hasztaga?

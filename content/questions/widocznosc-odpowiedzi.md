---
title: Dlaczego nie widzę wszystkich odpowiedzi pod cudzym wpisem?
slug: widocznosc-odpowiedzi
---

W dużym uproszczeniu: widzisz tyle, ile widzi Twój serwer - a widzi tyle, ile widzą ludzie mający konta na nim.

Wpisy i reakcje osób z innych serwerów są widoczne tylko wtedy, gdy minimum jedna osoba z Twojego serwera doda kogoś z tego serwera do swojej listy obserwowanych. Twój serwer nie jest w stanie wyświetlić Ci odpowiedzi dodanej przez osobę, której nikt z Twojego serwera nie obserwuje.

Proces rozchodzenia się treści pomiędzy osobami na różnych serwerach nazywa się **federacją**. Serwery Mastodona zawsze "widzą" tylko część całego fediwersum - a patrzą na nią oczami ludzi, którzy swobodnie dodają i usuwają osoby ze swoich list obserwowanych. Z tego powodu widoczność odpowiedzi i liczby reakcji z poziomu z Twojego serwera nie będą w pełni odzwierciedlać rzeczywistości.

Możesz sprawdzić odpowiedzi i reakcje na wpis osoby z innego serwera poprzez otwarcie oryginalnej strony z tym wpisem. W tym celu kliknij ikonę wielokropka (`...`) pod danym wpisem i wybierz opcję "Otwórz stronę oryginalną".

Dodatkowo [komunikacja między serwerami może zostać zablokowana](/nie-moge-kogos-obserwowac/) zarówno przez osobę dodającą wpis, jak i administrację serwera - i wtedy odpowiedzi ludzi z tych serwerów nie będą widoczne.

Federacja na Mastodonie działa podobnie do telefonu. Twój telefon nie jest w stanie sam z siebie zadzwonić czy wysłać wiadomości do osoby, której numeru nie zna. Za to Twój telefon jest w stanie pokazać Ci numer dzwoniącej osoby oraz zapisać go w historii połączeń. Ty natomiast możesz zobaczyć w swoim telefonie tylko swoją historię połączeń.

Serwer Mastodona to taki specyficzny rodzaj telefonu - część historii połączeń jest wspólna dla całej społeczności tego serwera w postaci wpisów, podbić i polubień. Da się z niego także zadzwonić na inne telefony (obserwować i odpowiadać na wpisy ludzi z innych serwerów) oraz blokować niechciane połączenia na życzenie.

---
title: Dlaczego nie widzę wszystkich odpowiedzi pod cudzym wpisem?
slug: widocznosc-odpowiedzi
---

W dużym uproszczeniu: widzisz tyle, ile widzi Twój serwer - a widzi tyle, ile widzą osoby korzystające z niego.

Wpisy i reakcje osób z innych serwerów są widoczne tylko wtedy, gdy minimum jedna osoba z Twojego serwera doda kogoś z tego serwera do swojej listy obserwowanych. Twój serwer nie jest w stanie wyświetlić Ci odpowiedzi dodanej przez osobę, której nikt z Twojego serwera nie obserwuje.

Proces rozchodzenia się treści pomiędzy osobami na różnych serwerach nazywa się **federacją**. Serwery Mastodona zawsze "widzą" tylko część całego fediwersum - a patrzą na nią oczami ludzi, którzy swobodnie dodają i usuwają osoby ze swoich list obserwowanych. Z tego powodu widoczność odpowiedzi i liczby reakcji z poziomu z Twojego serwera nie będą w pełni odzwierciedlać rzeczywistości.

Możesz sprawdzić odpowiedzi i reakcje na wpis osoby z innego serwera poprzez otwarcie oryginalnej strony z tym wpisem. W tym celu kliknij ikonę wielokropka (`...`) pod danym wpisem i wybierz opcję "Otwórz stronę oryginalną".

Dodatkowo [komunikacja między serwerami może zostać zablokowana](/nie-moge-kogos-obserwowac/) zarówno przez osobę dodającą wpis, jak i administrację serwera - i wtedy odpowiedzi ludzi z tych serwerów nie będą widoczne.

Federacja na Mastodonie działa podobnie do tradycyjnego telefonu. Nie da się zadzwonić lub wysłać wiadomości do konkretnej osoby, jeżeli nie znamy jej numeru. Jednak Twój telefon jest w stanie pokazać numer dzwoniącej osoby oraz zapisać go w historii połączeń. Ty natomiast możesz w każdej chwili przejrzeć swoją historię połączeń.

Serwer Mastodona to taki specyficzny rodzaj telefonu. Część historii połączeń jest wspólna dla całej społeczności tego serwera - wszyscy widzą publiczne wpisy, podbicia i polubienia. Da się z niego także zadzwonić na inne telefony (obserwować i odpowiadać na wpisy ludzi z innych serwerów) oraz blokować niechciane połączenia na życzenie.

---
title: Jak działają hasztagi?
slug: jak dzialaja-hasztagi
---

Hasztagi to słowa opatrzone znakiem "#" umożliwiające zgrupowanie wpisów o podobnej tematyce na jednej osi czasu.

Aby stworzyć hasztaga, wpisz "#" i dowolną sekwencję liter lub liczb. Możesz używać liter z ogonkami. Hasztagi nie mogą zawierać znaków interpunkcyjnych, spacji, symboli ani emoji.

`#fotografia` jest poprawnym hasztagiem. `#PięknoNauki` również.

`#Piekno-Nauki` nie zadziała (hasztagiem stanie się jedynie `#Piekno`).

Hasztag stanowi metadane Twojego wpisu, tzn. dostarcza dodatkowych informacji ułatwiających jego zrozumienie. Jeżeli masz styczność z programowaniem, pomyśl o hasztagu jak o komentarzu w kodzie.

Hasztagi są śledzone przez każdą instancję. Kliknięcie w hasztag przenosi Cię do listy publicznych wpisów z tym hasztagiem. Możesz za ich pomocą czytać, co ciekawego przyniosła `#polityka`, znaleźć nowe osoby do obserwowania w tagu #FollowFriday, czy też zobaczyć prace artystyczne ludzi w tagu `#mastoArt`. Mastodon od wersji 4.0.0 pozwala na obserwowanie wybranych hasztagów, dzięki czemu wpisy zawierające obserwowany hasztag pojawią się na Twojej osi czasu. Warto z tego korzystać - hasztagi bywają o wiele skuteczniejszym nośnikiem ciekawych treści niż obserwowane osoby.

Jeśli hasztag składa się z kilku słów, używaj wielkich liter - np. `#DepartamentWiedzyBezużytecznej` zamiast `#departamentwiedzybezużytecznej`. Dzięki temu hasztag będzie czytelniejszy, a czytniki ekranu poprawnie odczytają pojedyncze słowa w hasztagu.

Możesz `#wplatać` `#hasztagi` w `#treść` wpisu, ale lepiej jest umieszczać je na końcu, oddzielone od treści jedną pustą linijką. Wówczas Mastodon (od wersji 4.2.0) wyświetli je w nieco innym stylu - mniej odciągającym uwagę od treści wpisu.

Nie przesadzaj z ilością hasztagów. Oczywiście nie ma limitu poza liczbą znaków, jednak duża liczba hasztagów treści może sugerować, że za bardzo rozmieniasz się na drobne.

---
title: Jak budować obecność marki na Mastodonie?
slug: marka-na-mastodonie
---

**[!!!]** W skrócie: **bardzo ostrożnie.**

Mamy za sobą kilkanaście lat życia z Twitterem, Facebookiem i wieloma innymi serwisami, które przekształciły się w platformy do SEO, budowania świadomości marki czy korporacyjnej synergii - i powiedzmy sobie szczerze: większość z nas ma tego już po dziurki w nosie.

Obecność w fediwersum nie polega na konwersji obserwujących w klientów. To nie jest kolejne miejsce na SEO czy budowanie lojalności wobec marki. **Mastodona tworzą ludzie.** Nie patrz na nich jak na potencjalnych klientów, którzy mogliby coś od Ciebie kupić. Popatrz na ich jak na _ludzi_, których chcesz poznać.

Jeżeli tworzysz coś i wydaje Ci się, że ktoś mógłby kupić Twój produkt albo skorzystać z Twoich usług - wspaniale! Powiedz nam o tym - ale miej w pamięci, że jesteśmy ludźmi z krwi i kości, a nie grupą docelową dla Twojego działu marketingu.

Jest jedno irytujące zachowanie typowe dla wielu firm i niezbyt mile widziane wśród ludzi: **nie wysyłaj nikomu niezamówionych wiadomości reklamujących Twój produkt lub usługę**. Daj sobie trochę czasu na rozmowy z ludźmi, reaguj na to co mówią i wchodź z nimi w dyskusje. Gdy nabierzesz pewności, że ktoś mógłby zainteresować się tym, co masz do zaoferowania i jeszcze o tym nie wie - _dopiero wtedy_ powiedz tej osobie o Twoim produkcie lub usłudze.

Jeżeli reprezentujesz firmę i Twój szef powiedział Ci, że Wasza firma musi być "obecna na Mastodonie", możesz mu odpowiedzieć tak (i możesz też dodać, że to my kazaliśmy Ci tak powiedzieć):

> Mastodon tak nie działa. Jeżeli mamy tam być obecni, to musimy wyznaczyć jedną osobę, która będzie mogła tam _być sobą_, a nie tylko robić za rzecznika firmy. To oznacza, że ta osoba niekoniecznie będzie się przyjaźnić ze wszystkimi (chociaż oczywiście będzie się starać), ale zawsze będzie traktować swoich rozmówców jak ludzi, a nie cele marketingowe. Jeżeli Ci to pasuje, to chętnie się tym zajmę. Jeżeli nie, to obawiam się, że musisz poświęcić więcej czasu na zrozumienie, jak Mastodon działa, zanim zaczniesz myśleć o obecności naszej firmy na nim.

I jeszcze kilka luźnych uwag odnośnie obecności marki na Mastodonie - skierowanych głównie do osób decyzyjnych:

- Nie przywiązujcie się zbyt mocno do liczb. Mastodon, jak również całe fediwersum, jest o wiele mniejszy niż Twitter, ale powoli i systematycznie rośnie. Macie dostęp do społeczności, która może nie być najłatwiejsza w dotarciu i komunikacji, ale doceni Wasz wysiłek i chętnie kupi Wasze produkty. Jesteśmy takimi samymi ludźmi, jak Wasi obserwujący z Facebooka, Twittera czy gdziekolwiek indziej.

- Nie traktujcie Mastodona na pół gwizdka. Jeżeli budżet czasowy i pieniężny nie pozwala Wam na taki sam poziom obecności, jak na innych platformach, to nie ma problemu - ale też nie marudźcie, że traktujemy Mastodona jak "tą jedyną" platformę i alergicznie reagujemy na treści na Twitterze, Facebooku, Substacku czy innym "dużym" serwisie społecznościowym. To Wy jesteście marką i to Wy macie budżet na działania marketingowe, a nie my.

- Wchodzicie do społeczności, która powstała z myślą o ludziach marginalizowanych i traktowanych niesprawiedliwie na innych platformach. To ludzie mający mocne i często niepopularne opinie na tematy polityczne i społeczne, jak również ludzie znudzeni korporacyjną gadką i tradycyjnym marketingiem. Jest też część społeczności, która odeszła od innych mediów społecznościowych, bo Mastodon bardziej im się podobał. Zastanówcie się, jak wykorzystać tę wiedzę.

- Na Twitterze dało się swego czasu wypracować sobie reputację "fajnej marki" samymi tylko rozmowami ze społecznością i tutaj też się da. To jest dobry moment na budowanie relacji, o ile nie macie presji na ilość konwersji. Ludzie przypomną sobie o Was, gdy zechcą spróbować czegoś nowego, albo odczują potrzebę, którą Wasza marka zaspokaja. Nie marnujcie dobrej okazji.

- Obserwujcie społeczność. Wyczujcie, o co to w tej nowej platformie chodzi i o czym się rozmawia. Bezrefleksyjne kopiowanie "trików", które działały w innych mediach społecznościowych, może nie wystarczyć. To, co może Wam pomóc, to jest otwartość na nowe medium, chęć nauki i naturalna ciekawość wobec ludzi. Jesteśmy ludźmi, którzy _za jakiś czas_ mogą zostać Waszymi klientami.

- Jeżeli pracujcie w dużej, powszechnie znanej firmie lub instytucji z liczną społecznością w innych serwisach, lub należysz do zarządu dużej korporacji - i wciąż chcecie być obecni na Mastodonie pod swoją marką - **rozważcie uruchomienie własnej instancji Mastodona,** tak jak robią to [instytucje Unii Europejskiej](https://social.network.europa.eu/), [Raspberry Pi](https://raspberrypi.social/) czy [Medium](https://me.dm/). Uzyskacie w ten sposób pełną kontrolę nad swoimi danymi oraz swobodę w wyznaczaniu zasad na Waszej instancji i skalowaniu serwera pod swoje potrzeby.

- Jeśli mimo wszystko postanowicie - jako duży podmiot - ogłosić swoją obecność na jakimś ogólnodostępnym serwerze, jest duża szansa, że wzbudzicie zainteresowanie i przyciągnięcie za sobą wielu nowych obserwujących. Efektem tego będzie również zwiększone obciążenie serwera, co może zmusić administrację do podniesienia jego parametrów - a co za tym idzie, poniesienia dodatkowych kosztów. amiętajcie, że **publiczne serwery są finansowane z prywatnych kieszeni ich właścicieli,** a ci nie zawsze dysponują budżetami na ich swobodne skalowanie. Istnieją nieliczne serwery prowadzone i finansowane przez firmy czy stowarzyszenia, jednak próżno tu szukać funduszy venture capital czy innych zewnętrznych form finansowania. Jeżeli już koniecznie chcecie korzystać z ogólnodostępnej instancji, rozważcie jakąś formę regularnego i znaczącego wsparcia finansowego dla administracji serwera. Nie żerujcie jako firma na "darmowych" zasobach. Ktoś za te serwery płaci.

O tym, co może się zdarzyć, gdy popularna osobistość zaczyna korzystać z Mastodona, pisze Aral Balkan w swoim artykule - [https://ar.al/2022/11/09/is-the-fediverse-about-to-get-fryed-or-why-every-toot-is-also-a-potential-denial-of-service-attack/](https://ar.al/2022/11/09/is-the-fediverse-about-to-get-fryed-or-why-every-toot-is-also-a-potential-denial-of-service-attack/).

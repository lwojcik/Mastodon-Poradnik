---
title: Kultura na Mastodonie jest jakaś taka... dziwna?
slug: kultura-na-mastodonie
---

To prawda! Ale z czasem ta dziwność staje się bardzo przyjemna.

Ale najpierw o nas, polskojęzycznej społeczności internetu.

Jest nas, osób mówiących po polsku, stosunkowo niewielka liczba w skali świata. Mieliśmy nieco inną historię internetu niż USA czy kraje zachodniej Europy. Dla ludzi z tych krajów Twitter czy Facebook mogły być pierwszymi krokami w internecie. Ale Twitter i Facebook również nie były pierwszymi serwisami społecznościowymi: zajęły miejsce takich projektów jak MySpace, Orkut czy Friendster.

Facebook i Twitter dodały język polski do swoich interfejsów dopiero po kilku latach swojego istnienia. Ale znacznie wcześniej zaczęły już miejsce innych projektów prowadzonych w Polsce: Grona, Naszej-klasy, Blip.pl i wielu, wielu innych.

W polskojęzycznej części Mastodona i fediwersum spotkasz szeroki przekrój ludzi. Niektórzy mogą pamiętać każdy z serwisów wymienionych w paragrafie powyżej. Niektórzy nigdy nie korzystali z Twittera i nie chcą być na Facebooku. Inni przenieśli się na Mastodona, bo namówili ich znajomi. Jeszcze inni są na Mastodonie, ale równolegle korzystają z innych serwisów. Wyraźna różnorodność tej grupy wynika również z jej (jak na razie) niskiej liczebności - łatwiej się nawzajem zauważyć, gdy wokoło nie ma tłumów.

Kultura polskojęzycznego fediwersum jest mieszanką motywów znanych już z innych stron społecznościowych, ale jest też czymś zupełnie nowym i świeżym. Zakładając konto na Mastodonie dokładasz cegiełkę do jej rozwoju.

A jak znaleźć jej przejawy? Obserwuj dużo osób (zwłaszcza tych aktywnych) i zwracaj uwagę na hasztagi we wpisach innych ludzi.

Poniżej wybór popularnych motywów i hasztagów znanych w polskiej społeczności. Lista ta zapewne nie jest kompletna:

- `#ExiTT` - hasztag używany przez osoby przenoszące się na Mastodona z Twittera w celu łatwiejszego odnalezienia się nazwajem na nowej platformie. Zajrzyj tam, jeżeli chcesz znaleźć nowe osoby do obserwowania.

- `#FediPomoc` i `#FediTipsPL` - tutaj warto zajrzeć lub poprosić o pomoc w sprawie Mastodona i innych aplikacji w fediwersum, zwłaszcza jeśli używasz ich od niedawna. Są tam ludzie, którzy chętnie odpowiedzą na Twoje pytania.

- **"Dzień dobry, smacznej kawusi"** - nieco żartobliwa tradycja witania się na początku dnia, popularna też na Facebooku czy Twitterze. Czasem ludzie załączają do tego link do jakiegoś artykułu istotnego w danej chwili czy śmieszny obrazek lub mem.

- `#miniankiety`, `#bitwa`, `#AZabawa` - hasztagi z ankietami i zabawami słownymi prowadzone przez użytkownika [@LukaszD](https://pol.social/@LukaszD).

- `#giereczkowo` - hasztag do rozmów o grach, głównie video, ale nie tylko. W odróżnieniu od nieco poważniej brzmiącego `#gry` chodzi to o gry jako przyjemną, niezobowiązującą formę rozrywki dla wszystkich.

- `#literatura`, `#ksiazki`, `#ksiazkodon`, `#ksiazkary`, `#ksiazkowersum` (i pewnie jeszcze kilka pominęliśmy) - mnogość hasztagów skupiających osoby lubiące czytać książki.

- `#caturday`- sobota, dzień kota. Jest sobota i masz kota? Masz święty obowiązek wstawienia jego zdjęcia. A jeżeli akurat nie jest sobota, ale chcesz wstawić zdjęcie swojego kota, to pomocny może być tag `#MastoCats` albo `#CatsOfMastodon`.

- `#silentSunday` - tradycja starsza od Mastodona, ale również tutaj kultywowana. Opublikuj ciekawe zdjęcie z tym tagiem, ale nie dodawaj do niego żadnego opisu. Zdjęcie ma się bronić samo bez słów.

- "drogie słonie", "słonikować", "idę na słonia" - mastodont to taki wymarły włochaty słoń. Więc ludzie w Polsce nazywają czasem Mastodona "słoniem" albo "słonikiem", a czynność przeglądania lub publikowania na nim - "siedzieniem na słoniu" czy "słonikowaniem".

- `#drogiBlipie` - w czasach popularności serwisu Blip.pl ten hashtag służył do zadawania pytań i proszenia o opinię szerszej społeczności.

- **John Mastodon** - w grudniu 2022 r. pewien amerykański serwis opublikował artykuł o Twitterze. Jego autor wspomniał, że John Mastodon - twórca platformy nazwanej od jego imienia - stracił konto na Twitterze. Wiadomość była prawdą w stylu Radia Erewań - twórca Mastodona nazywa się Eugen "Gargron" Rochko, usunięte konto na Twitterze nazywało się "joinMastodon" (ang. "dołącz do Mastodona"), a nazwa Mastodon... to już wcześniej wyjaśnialiśmy. W każdym razie wywołało to falę wesołości i krąży jako żart również w polskiej społeczności. Ktoś nawet zarejestrował domenę [JohnMastodon.org](https://johnmastodon.org/) i przekierował ją na wpis Eugena. Zaś na potrzeby [sesji pytań i odpowiedzi na Reddicie](https://old.reddit.com/r/Mastodon/comments/zqfr4h/ama_with_eugen_rochko_founder_and_lead_developer/) Eugen założył konto o nazwie "NotJohnMastodon".

- popularne na polskim Mastodonie stają się też tzw. grupy Guppe Groups - podobne nieco do dawnych grup dyskusyjnych. Więcej na ten temat znajdziesz w [artykule Sebastiana](https://zb3.org/m0bi13/przekluwacz-baniek-w-fediversum-guppe-groups).

- zdjęcia zwierząt domowych są zawsze mile widziane. Koty, psy, skrzydlate. Każde.

Zagraniczne fediwersum jest nieco większe i tu również dużo się dzieje. Poniżej kilka popularnych motywów z anglojęzycznej części Mastodona:

- emoji z ananasem - nikt tak naprawdę nie wie. [acw](https://cybre.space/@acw) wrzucił jako pierwszy, ktoś inny podchwycił, i tak to się kręci do dziś. Takie tam głupoty. Nie wiesz co napisać? No to masz już pomysł.

- AWOO - [Awoo.Space](https://awoo.space) to jedna z pierwszych instancji Mastodona. "Awoo" to dźwięk wyjącego wilka. Śmiesznie to brzmi. Awoo! (Pawoo.net nie ma z tym nic wspólnego; w języku japońskim "pawoo" jest oznacza trąbienie słonia.). Ktoś się wkurzył na te wszystkie "awoo" i ustanowił karę 350 dolarów za każde "awoo". Spokojnie, nikt jej nigdy nie zapłacił.

- `#gameing` - podobne nieco do naszego `#giereczkowo`. Swego czasu istniało (i wciąż istnieje) przekonanie, że granie w gry określane hasztagiem #gaming jest "hardkorowe" i elitarne. Istniały też obawy, że pewne grupy graczy zawłaszczą hasztag #gaming. #gameing powstał jako środek zapobiegawczy; chodzi w nim o przyjemne, luźne i bezstresowe podejście do gier, czy to video czy innych.

Przyzwyczaisz się.

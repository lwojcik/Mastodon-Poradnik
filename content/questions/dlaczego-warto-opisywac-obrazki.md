---
title: Dlaczego opisywanie obrazków jest takie ważne?
slug: dlaczego-warto-opisywac-obrazki
---

Jedno słowo: dostępność.

Z Mastodona korzystają różni ludzie. Są tacy, którzy mają problemy ze wzrokiem i używają czytników ekranu. Są też tacy, którzy mają wyłączone wyświetlanie obrazków, żeby ograniczyć zużycie danych z pakietu internetowego.

Dyski i serwery bywają czasem kapryśne. Administracja Twojej instancji może zdecydować o usunięciu starych plików, a wtedy Twój obrazek już się nie wyświetli.

A czasem może się zdarzyć, że to, co chcesz pokazać na obrazku, będzie mało czytelne albo zbyt abstrakcyjne. Dla niektórych osób Twoje poczucie humoru może być zbyt abstrakcyjne lub zawoalowane - nawet mimo doskonałego wzroku i nielimitowanego dostępu do sieci.

Dzięki opisom do obrazków szeroka grupa ludzi może wchodzić w interakcję z Twoimi treściami znając ich pełen kontekst.

Możesz także wykorzystywać opisy do obrazków jako nośniki dodatkowego humoru (tak jak często robią to autorzy komiksów internetowych). Nie krępuj się korzystać z faktu, że opisy obrazków mają swój osobny limit znaków i wstawiaj tam cokolwiek chcesz. Możliwości są nieograniczone!

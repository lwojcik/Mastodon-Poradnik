---
title: Dlaczego opisywanie obrazków jest takie ważne?
slug: dlaczego-warto-opisywac-obrazki
---

Jedno słowo: dostępność.

Z Mastodona korzystają różni ludzie. Są tacy, którzy mają problemy ze wzrokiem i używają czytników ekranu. Są też tacy, którzy mają wyłączone wyświetlanie obrazków, w celu ograniczenia zużycia danych. Zdarzają się czasem problemy z dyskami i serwerami. Administracja Twojej instancji może również zdecydować o usunięciu starych plików, a wtedy Twój obrazek już się nie wyświetli. A czasem może się zdarzyć, że to, co chcesz pokazać na obrazku, jest mało czytelne, zbyt abstrakcyjne, a Twój humor zbyt zawoalowany - nawet dla osób z doskonałym wzrokiem i nielimitowanym dostępem do sieci.

Dzięki opisom do obrazków szeroka grupa ludzi może wchodzić w interakcję z Twoimi treściami znając ich pełen kontekst.

Możesz także wykorzystywać opisy do obrazków jako nośniki dodatkowego humoru (tak jak często robią to autorzy komiksów internetowych). Nie krępuj się korzystać z faktu, że opisy obrazków mają swój osobny limit znaków i wstawiaj tam cokolwiek chcesz. Możliwości są nieograniczone.
